# Om programmering i skolen 

Dette er nettsidene til boka [_Programmering i Skolen_](https://www.universitetsforlaget.no/programmering-i-skolen-1) utgitt på Universitetsforlaget i 2020. Her finner du datasett som skal brukes i noen av eksemplene og oppgavene i boka. I tillegg finner du løsningsforslag til de aller fleste av oppgavene i boka. 

Programmering og algoritmisk tenkning er viktige ferdigheter i dagens samfunn og har med fagfornyelsen kommet med i læreplanen til flere fag, der de realfaglige emnene spiller en sentral rolle.

«Programmering i skolen» er en innføring i programmering på realfagenes premisser. Forfatterne viser at programmering er et verktøy som kan berike de faglige perspektivene og åpne for nye måter å arbeide med fagene på.
Du får en grundig innføring i generelle prinsipper og konkrete ferdigheter i programmering. Boka er bygd opp rundt programmeringsspråket Python, men går også kort gjennom blokkprogrammering i Scratch og MakeCode for micro: bit. For deg som ønsker å utfordre deg selv eller elevene dine, har boka et kapittel om objektorientering og et om maskinlæring og kunstig intelligens.

Forfatterne har hele tiden et didaktisk og faglig perspektiv gjennom teorien og eksemplene og reflekterer over typiske utfordringer lærere og elever kan oppleve.

Boka passer både for nybegynnere som aldri har programmert før, for dem som kan litt fra før, og for dem som kan en del. Alle eksemplene er hentet fra realfagene fra ungdomsskole og videregående skole. Boka spenner vidt i nivå, og du kan plukke ut dine favoritter fra et bredt utvalg av aktiviteter og oppgaver.